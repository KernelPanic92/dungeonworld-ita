# Esempio di Partita

Sto facendo il GM in una partita con Marco (che gioca Omar), Paolo (che gioca Brianne), Amanda (Nora) e Daniele (Rath). Il gruppo è incappato in una tribù di goblin che si prepara a sacrificare un raro e prezioso esemplare di coccodrillo albino (razza tenuta in gran considerazione come animale da compagnia dai facoltosi della città).

Tre goblin bellicosi, eccitati da vapori allucinogeni, si gettano strillando su Brianne la guerriera. Altri due si mettono al riparo, estraggono gli archi sbracciandosi in direzione di Rath mentre fanno dei gesti per scongiurare il malocchio. Altri tre si rifugiano nelle ombre che avvolgono la parte più esterna della sala, preparando un attacco a sorpresa. L'alta sacerdotessa e il suo adepto proseguono il rituale, accarezzando la pancia del coccodrillo per tenerlo quieto mentre estraggono il coltello consacrato con cui lo sgozzeranno.

Una volta descritta la situazione mi accerto che nella partita si instauri un dialogo, dando a ciascuno l'opportunità di fare qualcosa "Quindi, che cosa fate?"

Marco è il primo a prendere l'iniziativa. "L'ombra ai margini della sala è abbastanza fitta da potervisi nascondere?" "Si" dico "Ai goblin non interessa molto l'illuminazione, pare. I lati della sala  si confondono in un ammasso di muri malmessi, macerie e oscurità." "Ottimo! Mi ci addentro, dalla stessa parte in cui sono andati i tre goblin furtivi. Omar butta uno sguardo alle sue spalle, poi si tira su il cappuccio e scompare nelle ombre. Intendo riemergere dalle ombre proprio qui, dove le torce illuminano l'altare sacrificale."

Io guardo la mappa e dico "Be', sicuramente c'è il pericolo che ti scoprano e mi pare che tu lo stia sfidando. Direi DES, dato che ti stai muovendo in silenzio e con cautela" così Paolo prende i dadi e tira. Escono un 1 e un 2, che sommati ai suoi 2 punti di DES fa solo 5. "Ma porca..." dice.

So già cosa voglio fare, ma tanto per essere sicuro ricontrollo la lista con le mie mosse. La mia idea di far sì che gli si incastri un piede tra le macerie di sicuro rientra in una di esse: "metti qualcuno in difficoltà". "Mentre avanzi nell'ombra metti un piede su alcuni rottami, che cedono incastrandotelo. E quel che è peggio è che senti un respiro profondo e roco quando lo spostamento delle macerie sveglia qualcosa nell'oscurità. Intendi chiedere aiuto, facendoti scoprire, o cerchi di cavartela da solo?"

"Mmm, non saprei"

"Va bene, ci torniamo dopo. Gli altri di voi che stanno facendo?"

Daniele salta su. "Ma i goblin che stanno avanzando nascosti nelle ombre? riesco a vederli?" "Non a prima vista. Cerchi di capire dove sono?" "No, mi stavo solo chiedendo se avrei potuto lanciar loro il mio incantesimo del sonno. Manipolo i flussi della magia, generando una soporifera brezza estiva che riempie la stanza."

Daniele tira sulla sua mossa *lanciare incantesimi* dato che sta lanciando Sonno. I dadi totalizzano un 6 e ha +2 di INT, quindi la somma è 8. Deve fare una scelta. "Senti che l'incantesimo ti sta sfuggendo, i flussi della magia sono già sovraccarichi dal sacrificio rituale dei goblin. Ci sono alcune opzioni sulla mossa, quale scegli per mantenere il controllo dell'incantesimo?"

Daniele valuta le possibilità. "Potrei aver ancora bisogno di mettere a nanna qualcuno. Brianne, mi copri tu se mi espongo o è meglio se prendo il -1 continuato?"

"Certo, ti copro io" dice Paolo.

"Ok, allora scelgo di mettermi in pericolo"

"Ottimo" dico "Ricordi i vapori allucinogeni inalati dai goblin? Acuiscono i loro sensi: possono avvertire la presenza dei flussi magici, e ora si dirigono tutti verso di te, anzichè verso Brianne. Quante creature riesci ad addormentare?"

Daniele tira il dado. "Una sola, accidenti!"

“Proprio nel mezzo una qualche lunga invocazione goblin, la sacerdotessa si accascia a terra. Il suo adepto comincia subito a scuoterla per svegliarla. Nessuno di loro fa troppa attenzione al coccodrillo albino che, ora che non c'è più nessuno ad accarezzargli la pancia, comincia ad agitarsi. I goblin drogati dai fumi, comunque, stanno arrivando da Rath."

Paolo salta su "Mi metto tra Rath e i goblin inferociti in modo da fare da bersaglio, attirando la loro attenzione con un urlo."

"Sembrerebbe essere Difendere" dico.

"Ok, ho tirato un 7, quindi prendo 1."

"Ottimo. I tre goblin drogati dai fumi finiscono addosso a Rath e lo sbattono a terra, colpendo furiosamente con le loro daghe."

"No che non lo fanno!" dice Paolo "Spendo la mia presa per mettermi in mezzo e dirotto i loro attacchi su di me"

"Così Brianne si tuffa davanti a Rath all'ultimo momento spingendolo via, e i goblin si scagliano su di lei anzichè lui. Fanno 5 danni. Nora, Brianne si ritrova addosso sti tre goblin psicotici, Rath ha appena addormentato la sacerdotessa, il coccodrillo si sta agitando e Omar non si sa dove sia finito. Che fai?"

"Prima di tutto prendo la mira su uno dei goblin arcieri, e intanto faccio un cenno a Canto che parte verso la zona in ombra:  è addestrato alla caccia, cercherà Omar per accertarsi che vada tutto bene."

Prima di rispondere, controllo la mossa comando del ramingo, per accertarmi di conoscere i risultati della ricerca di Canto. "Be' da solo Canto ci metterà un bel po'. Se vai con lui nell'oscurità avrai un bonus al tiro di discernere realtà per trovare Omar. Ma prima sembra che tu voglia fare un Colpo Mirato?"

"Ah, sorprendo i goblin? Pensavo che fosse semplicemente una raffica" Risponde Amanda.

È il momento che io prenda una decisione: "No, sono completamente concentrati su Rath, stanno per tirare su di lui. Penso che tu abbia l'elemento sorpresa dato che sono troppo concentrati".

"Perfetto! Allora va bene, faccio un Colpo Mirato ad un braccio di quello più vicino a me, voglio che gli cada l'arco. Dovrebbe essere +DES... 10! Gli cade l'arco e prende 4 danni."

Controllo i dati del goblin e poi rispondo "Si, con questo lo ammazzi. E siccome l'hai preso direttamente nel braccio non avrà la possibilità di tirare neanche una volta.  L'altro invece tira a Rath, facendogli 2 danni. Rath, Brianne ti ha spinto via mettendoti in salvo, ma giusto un attimo dopo una freccia ti si pianta in una gamba, che cosa fai? Anzi... un attimo, vediamo cosa fa Omar nel frattempo.

Marco ha avuto un po' di tempo per pensare al da farsi. "Riesco a capire da dove proviene questo respiro roco e profondo? Sembra avere origine umana, o è un verso più mostruoso?"

"Mi pare che tu stia cercando di dare ascolto ai tuoi sensi per ricavare informazioni." Spero che questo ricordi a Marco che c'è una mossa che se ne occupa, invece di doverglielo specificare io.

"Eh si! Quindi sto discernendo realtà, resto il più silenzioso possibile e cerco di ottenere tutte le informazioni che posso su questa creatura. Contando anche la mia Saggezza faccio 7, uff. Da chi o cosa dovrei guardarmi le spalle?"

Do un altro sguardo alle mie note ed alla mappa, per assicurarmi di fornirgli tutte le informazioni "Be', non dai goblin. Li vedi passare, più verso la luce di te, occupati a cercare di prendere alle spalle i tuoi amici e non ti notano. Ciò che vedi è la punta di un gigantesco muso di coccodrillo fare capolino da dietro un mucchio di ruderi, e il respiro roco viene proprio da lì. A quanto pare il coccodrillo albino ha un parente, ed è grosso, più o meno come un cavallo. Se fai rumore spostando pietre per liberarti quasi sicuramente ti sentirà. Che cosa fai?"

Marco riflette "Allora, potrei provare ad andarmene sfidando il pericolo, a quanto pare. Oppure... Strappo un pezzo del mio mantello e lo inzuppo versandoci una intera dose del mio veleno di radice dorata. È un veleno *applicato* ma se riesco a farlo inghiottire a questo gigantesco coccodrillo prima che lui inghiotta me, mi considererà un compagno fidato, e potrò sfruttarlo contro i goblin."

“Ok!” Sembra un piano pericoloso, ma abbastanza folle da funzionare. Tempo di tornare su qualcun altro. “Omar sta inzuppando di veleno un pezzo del suo mantello, Brianne si sta facendo scorticare da tre goblin drogati, Nora sta cercando di localizzare Omar, ci sono goblin che stanno muovendosi di soppiatto nell’ombra, un goblin arciere vicino all’altare, il coccodrillo si sta svegliando e Rath si è appena preso una freccia nel ginocchio. Wow. Rath che hai intenzione di fare riguardo a quella freccia?”